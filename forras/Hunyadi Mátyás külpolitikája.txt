Hunyadi Mátyás külpolitikai törekvései
Mátyás hatalomra jutásakor sokan abban reménykedtek, hogy az ifjabb Hunyadi folytatja apja török-ellenes politikáját. Mátyás e téren is csalódást okozott sokaknak: nem vállalkozott nagyobb támadó hadműveletre a török ellen, de mindig készen állt egy kisebb ellencsapásra. Felismerte az erőviszonyok aránytalanságát, és belátta, hogy nincs értelme tovább erőltetni a kudarcra ítélt balkáni offenzívákat. Kijelentette, hogy mindaddig békés egymás mellett élésre törekszik a Portával, amíg európai méretű katonai és pénzügyi támogatást nem kap, az ígéretekre pedig nem hagyatkozik.

A Csehország elleni háborúk sorozatát az indította el, hogy a pápa eretneknek nyilvánította a huszitizmus kelyhes irányzatát, és trónbitorlónak nevezte I. (Pobjebrád) György cseh királyt. Mátyás sietve ajánlkozott egy keresztes háború vezetésére volt apósa ellen. Morvaország katolikus rendjei és Szilézia tehetős német városai cseh királlyá választották Mátyást, ám a cseh országgyűlés IV. Kázmér lengyel király fiát, Ulászlót (a későbbi magyar királyt) ismerte el uralkodójának. A hosszan tartó háborúskodást fegyverszünet zárta le, ennek értelmében mind Mátyás, mind Ulászló megtartotta cseh királyi címét és az addig birtokolt területeket. A cseh háborúk során Mátyás csak részleges sikereket könyvelhetett el, cseh királyi címe mindvégig ingatag maradt.

1477-ben III. Frigyes császár nem Mátyást, hanem Ulászlót iktatta be a cseh választófejedelmi méltóságba, ezzel elérkezett a nyílt leszámolás ideje. Az Ausztria ellen viselt háborúk hat esztendeje alatt (1482–1487) Mátyás sorra elfoglalta Alsó-Ausztria várait, 1485-ben Bécs is behódolt a magyar királynak, aki ide tette át székhelyét. A látványos hadi sikerek ellenére a magyar uralom éppoly bizonytalan volt e területen, mint Csehországban. A legnagyobb csapást az jelentette Mátyás számára, amikor a birodalmi gyűlés III. Frigyes fiát, Miksa főherceget választotta római királlyá, vagyis császár-utóddá. Ezzel Mátyás egyik legnagyobb álma foszlott szerte. A cseh és osztrák háborúk oka ugyanis az volt, hogy Mátyás cseh király akart lenni, azaz birodalmi választófejedelem; így kívánt közelebb kerülni a császári trónhoz.

Jóllehet az ország közvéleménye aktív törökellenes politikát remélt Hunyadi János fiától, Mátyás az Oszmán Birodalommal szemben ¬inkább a védekezésre szorítkozott. A déli végvárvonal mentén, a portyázásokat leszámítva, szinte állóháború alakult ki. A két fél megelégedett az 1456 utáni status quo fenntartásával. II. Mohamed (1451–1481) még Mátyás uralkodása elején végleg bekebelezte Szerbiát és Boszniát, ezt követően a magyar területek elleni török betörések csökkentek (sőt a déli vármegyék néhányszor átengedték Ausztria felé a portyázó török hadakat).

A Mátyás által vezetett hadjáratok (Jajca elfoglalása – 1463, és Szabács megszerzése – 1476) inkább korlátozott hadműveletek voltak, melyek következtében Észak-Bosznia és Észak-Szerbia magyar fennhatóság alá került. Az ottani várak beépültek a védvonalrendszerbe, és a létrejött kettős végvárvonal a nagyobb török seregekkel szemben megfelelő akadályt jelentett. A portyázó törökök csapatait Kinizsi Pál temesi ispán vagy az erdélyi vajda alakulatai igyekeztek megállítani. A molnárlegényből katonai érdemei miatt bárói rangra emelt Kinizsi egy alkalommal súlyos vereséget mért az Erdélyt kifosztó török seregre Kenyérmezőnél (1479).

